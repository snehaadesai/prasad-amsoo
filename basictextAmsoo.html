<div class="poem">
<p>इस करुणा कलित हृदय में <br />
अब विकल रागिनी बजती <br />
क्यों हाहाकार स्वरों में <br />
वेदना असीम गरजती? <br />
&#160;<br />
मानस सागर के तट पर <br />
क्यों लोल लहर की घातें <br />
कल कल ध्वनि से हैं कहती <br />
कुछ विस्मृत बीती बातें? <br />
&#160;<br />
आती हैं शून्य क्षितिज से  <br />
क्यों लौट प्रतिध्वनि मेरी <br />
टकराती बिलखाती-सी <br />
पगली-सी देती फेरी? <br />
&#160;<br />
क्यों व्यथित व्योम गंगा-सी <br />
छिटका कर दोनों छोरें <br />
चेतना तरंगिनी मेरी <br />
लेती हैं मृदल हिलोरें? <br />
&#160;<br />
बस गयी एक बस्ती हैं <br />
स्मृतियों की इसी हृदय में <br />
नक्षत्र लोक फैला है <br />
जैसे इस नील निलय में। <br />
&#160;<br />
ये सब स्फुलिंग हैं मेरी <br />
इस ज्वालामयी जलन के <br />
कुछ शेष चिह्न हैं केवल <br />
मेरे उस महा मिलन के। <br />
&#160;<br />
शीतल ज्वाला जलती हैं <br />
ईधन होता दृग जल का <br />
यह व्यर्थ साँस चल-चल कर <br />
करती हैं काम अनिल का। <br />
&#160;<br />
बाड़व ज्वाला सोती थी <br />
इस प्रणय सिन्धु के तल में <br />
प्यासी मछली-सी आँखें <br />
थी विकल रूप के जल में। <br />
&#160;<br />
बुलबुले सिन्धु के फूटे <br />
नक्षत्र मालिका टूटी <br />
नभ मुक्त कुन्तला धरणी <br />
दिखलाई देती लूटी। <br />
&#160;<br />
छिल-छिल कर छाले फोड़े <br />
मल-मल कर मृदुल चरण से <br />
धुल-धुल कर बह रह जाते  <br />
आँसू करुणा के कण से। <br />
&#160;<br />
इस विकल वेदना को ले <br />
किसने सुख को ललकारा  <br />
वह एक अबोध अकिंचन <br />
बेसुध चैतन्य हमारा। <br />
&#160;<br />
अभिलाषाओं की करवट <br />
फिर सुप्त व्यथा का जगना <br />
सुख का सपना हो जाना <br />
भींगी पलकों का लगना। <br />
&#160;<br />
इस हृदय कमल का घिरना <br />
अलि अलकों की उलझन में <br />
आँसू मरन्द का गिरना <br />
मिलना निश्वास पवन में। <br />
&#160;<br />
मादक थी मोहमयी थी <br />
मन बहलाने की क्रीड़ा <br />
अब हृदय हिला देती है <br />
वह मधुर प्रेम की पीड़ा। <br />
&#160;<br />
सुख आहत शान्त उमंगें <br />
बेगार साँस ढोने में <br />
यह हृदय समाधि बना हैं <br />
रोती करुणा कोने में। <br />
&#160;<br />
चातक की चकित पुकारें <br />
श्यामा ध्वनि सरल रसीली <br />
मेरी करुणार्द्र कथा की <br />
टुकड़ी आँसू से गीली। <br />
&#160;<br />
अवकाश भला हैं किसको, <br />
सुनने को करुण कथाएँ <br />
बेसुध जो अपने सुख से <br />
जिनकी हैं सुप्त व्यथाएँ <br />
&#160;<br />
जीवन की जटिल समस्या  <br />
हैं बढ़ी जटा-सी कैसी <br />
उड़ती हैं धूल हृदय में <br />
किसकी विभूति हैं ऐसी? <br />
&#160;<br />
जो घनीभूत पीड़ा थी <br />
मस्तक में स्मृति-सी छायी <br />
दुर्दिन में आँसू बनकर <br />
वह आज बरसने आयी। <br />
&#160;<br />
मेरे क्रन्दन में बजती <br />
क्या वीणा, जो सुनते हो <br />
धागों से इन आँसू के <br />
निज करुणापट बुनते हो। <br />
&#160;<br />
रो-रोकर सिसक-सिसक कर <br />
कहता मैं करुण कहानी <br />
तुम सुमन नोचते सुनते <br />
करते जानी अनजानी। <br />
&#160;<br />
मैं बल खाता जाता था <br />
मोहित बेसुध बलिहारी <br />
अन्तर के तार खिंचे थे <br />
तीखी थी तान हमारी <br />
&#160;<br />
झंझा झकोर गर्जन था <br />
बिजली थी सी नीरदमाला, <br />
पाकर इस शून्य हृदय को <br />
सबने आ डेरा डाला। <br />
&#160;<br />
घिर जाती प्रलय घटाएँ <br />
कुटिया पर आकर मेरी <br />
तम चूर्ण बरस जाता था <br />
छा जाती अधिक अँधेरी। <br />
&#160;<br />
बिजली माला पहने फिर <br />
मुसक्याता था आँगन में <br />
हाँ, कौन बरस जाता था <br />
रस बूँद हमारे मन में? <br />
&#160;<br />
तुम सत्य रहे चिर सुन्दर! <br />
मेरे इस मिथ्या जग के <br />
थे केवल जीवन संगी <br />
कल्याण कलित इस मग के। <br />
&#160;<br />
कितनी निर्जन रजनी में <br />
तारों के दीप जलाये <br />
स्वर्गंगा की धारा में <br />
उज्जवल उपहार चढायें। <br />
&#160;<br />
गौरव था , नीचे आये <br />
प्रियतम मिलने को मेरे <br />
मै इठला उठा अकिंचन <br />
देखे ज्यों स्वप्न सवेरे। <br />
&#160;<br />
मधु राका मुसक्याती थी <br />
पहले देखा जब तुमको <br />
परिचित से जाने कब के <br />
तुम लगे उसी क्षण हमको। <br />
&#160;<br />
परिचय राका जलनिधि का <br />
जैसे होता हिमकर से <br />
ऊपर से किरणें आती <br />
मिलती हैं गले लहर से। <br />
&#160;<br />
मै अपलक इन नयनों से <br />
निरखा करता उस छवि को <br />
प्रतिभा डाली भर लाता <br />
कर देता दान सुकवि को। <br />
&#160;<br />
निर्झर-सा झिर झिर करता <br />
माधवी कुंज छाया में <br />
चेतना बही जाती थी <br />
हो मन्त्र मुग्ध माया में। <br />
&#160;<br />
पतझड़ था, झाड़ खड़े थे <br />
सूखी-सी फूलवारी में <br />
किसलय नव कुसुम बिछा कर <br />
आये तुम इस क्यारी में। <br />
&#160;<br />
शशि मुख पर घूँघट डाले <br />
अंचल में चपल चमक-सी <br />
आँखों मे काली पुतली  <br />
पुतली में श्याम झलक-सी।<br />
&#160;<br />
प्रतिमा में सजीवता-सी <br />
बस गयी सुछवि आँखों में <br />
थी एक लकीर हृदय में  <br />
जो अलग रही लाखों में। <br />
&#160;<br />
माना कि रूप सीमा हैं <br />
सुन्दर!  तव चिर यौवन में <br />
पर समा गये थे, मेरे <br />
मन के निस्सीम गगन में। <br />
&#160;<br />
लावण्य शैल राई-सा <br />
जिस पर वारी बलिहारी <br />
उस कमनीयता कला की <br />
सुषमा थी प्यारी-प्यारी। <br />
&#160;<br />
बाँधा था विधु को किसने <br />
इन काली जंजीरों से <br />
मणि वाले फणियों का मुख <br />
क्यों भरा हुआ हीरों से? <br />
&#160;<br />
काली आँखों में कितनी  <br />
यौवन के मद की लाली <br />
मानिक मदिरा से भर दी <br />
किसने नीलम की प्याली? <br />
&#160;<br />
तिर रही अतृप्ति जलधि में <br />
नीलम की नाव निराली <br />
कालापानी वेला-सी <br />
हैं अंजन रेखा काली। <br />
&#160;<br />
अंकित कर क्षितिज पटी को <br />
तूलिका बरौनी तेरी <br />
कितने घायल हृदयों की <br />
बन जाती  चतुर चितेरी। <br />
&#160;<br />
कोमल कपोल पाली में <br />
सीधी सादी स्मित रेखा <br />
जानेगा वही कुटिलता <br />
जिसमें भौं में बल देखा। <br />
&#160;<br />
विद्रुम सीपी सम्पुट में <br />
मोती के दाने कैसे <br />
हैं हंस न, शुक यह, फिर क्यों <br />
चुगने की मुद्रा ऐसे? <br />
&#160;<br />
विकसित सरसित वन-वैभव <br />
मधु-ऊषा के अंचल में <br />
उपहास करावे अपना <br />
जो हँसी देख ले पल में! <br />
&#160;<br />
मुख-कमल समीप सजे थे <br />
दो किसलय से पुरइन के <br />
जलबिन्दु सदृश ठहरे कब <br />
उन कानों में दुख किनके? <br />
&#160;<br />
थी किस अनंग के धनु की <br />
वह शिथिल शिंजिनी दुहरी <br />
अलबेली बाहुलता या <br />
तनु छवि सर की नव लहरी? <br />
&#160;<br />
चंचला स्नान कर आवे <br />
चंद्रिका पर्व में जैसी <br />
उस पावन तन की शोभा <br />
आलोक मधुर थी ऐसी! <br />
&#160;<br />
छलना थी, तब भी मेरा <br />
उसमें विश्वास घना था <br />
उस माया की छाया में <br />
कुछ सच्चा स्वयं बना था। <br />
&#160;<br />
वह रूप रूप ही केवल <br />
या रहा हृदय भी उसमें <br />
जड़ता की सब माया थी <br />
चैतन्य समझ कर मुझमें। <br />
&#160;<br />
मेरे जीवन की उलझन <br />
बिखरी थी उनकी अलकें <br />
पी ली मधु मदिरा किसने <br />
थी बन्द हमारी पलकें। <br />
&#160;<br />
ज्यों-ज्यों उलझन बढ़ती थी <br />
बस शान्ति विहँसती बैठी <br />
उस बन्धन में सुख बँधता <br />
करुणा रहती थी ऐंठी। <br />
&#160;<br />
हिलते द्रुमदल कल किसलय <br />
देती गलबाँही डाली <br />
फूलों का चुम्बन, छिड़ती <br />
मधुप की तान निराली। <br />
&#160;<br />
मुरली मुखरित होती थी <br />
मुकुलों के अधर बिहँसते <br />
मकरन्द भार से दब कर <br />
श्रवणों में स्वर जा बसते। <br />
&#160;<br />
परिरम्भ कुम्भ की मदिरा <br />
निश्वास मलय के झोंके <br />
मुख चन्द्र चाँदनी जल से <br />
मैं उठता था मुँह धोके। <br />
&#160;<br />
थक जाती थी सुख रजनी <br />
मुख चन्द्र हृदय में होता <br />
श्रम सीकर सदृश नखत से <br />
अम्बर पट भीगा होता। <br />
&#160;<br />
सोयेगी कभी न वैसी <br />
फिर मिलन कुंज में मेरे <br />
चाँदनी शिथिल अलसायी <br />
सुख के सपनों से तेरे। <br />
&#160;<br />
लहरों में प्यास भरी है <br />
है भँवर पात्र भी खाली <br />
मानस का सब रस पी कर <br />
लुढ़का दी तुमने प्याली। <br />
&#160;<br />
किंजल्क जाल हैं बिखरे <br />
उड़ता पराग हैं रूखा <br />
हैं स्नेह सरोज हमारा <br />
विकसा, मानस में सूखा। <br />
&#160;<br />
छिप गयी कहाँ छू कर वे <br />
मलयज की मृदु हिलोरें <br />
क्यों घूम गयी हैं आ कर <br />
करुणा कटाक्ष की कोरें। <br />
&#160;<br />
विस्मृति हैं, मादकता हैं <br />
मूचर्छना भरी हैं मन में <br />
कल्पना रही, सपना था <br />
मुरली बजती निर्जन में। <br />
&#160;<br />
हीरे-सा हृदय हमारा <br />
कुचला  शिरीष  कोमल ने <br />
हिमशीतल प्रणय अनल बन <br />
अब लगा विरह से जलने। <br />
&#160;<br />
अलियों से आँख बचा कर <br />
जब कुंज संकुचित होते <br />
धुँधली संध्या प्रत्याशा <br />
हम एक-एक को रोते। <br />
&#160;<br />
जल उठा स्नेह, दीपक-सा, <br />
नवनीत हृदय था मेरा <br />
अब शेष धूमरेखा से  <br />
चित्रित कर रहा अँधेरा। <br />
&#160;<br />
नीरव मुरली, कलरव चुप <br />
अलिकुल थे बन्द नलिन में <br />
कालिन्दी वही  प्रणय की <br />
इस तममय हृदय पुलिन में। <br />
&#160;<br />
कुसुमाकर रजनी के जो <br />
पिछले पहरों में खिलता <br />
उस मृदुल शिरीष सुमन-सा <br />
मैं प्रात धूल में मिलता। <br />
&#160;<br />
व्याकुल उस मधु सौरभ से <br />
मलयानिल धीरे-धीरे <br />
निश्वास छोड़ जाता हैं <br />
अब विरह तरंगिनि तीरे। <br />
&#160;<br />
चुम्बन अंकित प्राची का <br />
पीला कपोल दिखलाता <br />
मै कोरी आँख निरखता <br />
पथ, प्रात समय सो जाता। <br />
&#160;<br />
श्यामल अंचल धरणी का <br />
भर मुक्ता आँसू कन से <br />
छूँछा बादल बन आया <br />
मैं प्रेम प्रभात गगन से। <br />
&#160;<br />
विष प्याली जो पी ली थी <br />
वह मदिरा बनी नयन में <br />
सौन्दर्य पलक प्याले का <br />
अब प्रेम बना जीवन में। <br />
&#160;<br />
कामना सिन्धु लहराता <br />
छवि पूरनिमा थी छाई <br />
रतनाकर बनी चमकती <br />
मेरे शशि की परछाई। <br />
&#160;<br />
छायानट छवि-परदे में <br />
सम्मोहन वेणु बजाता <br />
सन्ध्या-कुहुकिनी-अंचल में <br />
कौतुक अपना कर जाता। <br />
&#160;<br />
मादकता से आये तुम <br />
संज्ञा से चले गये थे <br />
हम व्याकुल पड़े बिलखते <br />
थे, उतरे हुए नशे से। <br />
&#160;<br />
अम्बर असीम अन्तर में <br />
चंचल चपला से आकर <br />
अब इन्द्रधनुष-सी आभा <br />
तुम छोड़ गये हो जाकर। <br />
&#160;<br />
मकरन्द मेघ माला-सी <br />
वह स्मृति मदमाती आती <br />
इस हृदय विपिन की कलिका <br />
जिसके रस से मुसक्याती। <br />
&#160;<br />
हैं हृदय शिशिरकण पूरित <br />
मधु वर्षा से शशि! तेरी <br />
मन मन्दिर पर बरसाता <br />
कोई मुक्ता की ढेरी। <br />
&#160;<br />
शीतल समीर आता हैं <br />
कर पावन परस तुम्हारा <br />
मैं सिहर उठा करता हूँ <br />
बरसा कर आँसू धारा <br />
&#160;<br />
मधु मालतियाँ सोती हैं <br />
कोमल उपधान सहारे <br />
मैं व्यर्थ प्रतीक्षा लेकर <br />
गिनता अम्बर के तारे। <br />
&#160;<br />
निष्ठुर! यह क्या छिप जाना? <br />
मेरा भी कोई होगा <br />
प्रत्याशा विरह-निशा की <br />
हम होगे औ' दुख होगा। <br />
&#160;<br />
जब शान्त मिलन सन्ध्या को <br />
हम हेम जाल पहनाते <br />
काली चादर के स्तर का <br />
खुलना न देखने पाते। <br />
&#160;<br />
अब छुटता नहीं छुड़ाये <br />
रंग गया हृदय हैं ऐसा <br />
आँसू से धुला निखरता <br />
यह रंग अनोखा कैसा! <br />
&#160;<br />
&#160;<br />
कामना कला की विकसी  <br />
कमनीय मूर्ति बन तेरी <br />
खिंचती हैं हृदय पटल पर <br />
अभिलाषा बनकर मेरी। <br />
&#160;<br />
मणि दीप लिये निज कर में <br />
पथ दिखलाने को आये <br />
वह पावक पुंज हुआ अब  <br />
किरनों की लट बिखराये। <br />
&#160;<br />
बढ़ गयी और भी ऊँठी <br />
रूठी करुणा की वीणा <br />
दीनता दर्प बन बैठी <br />
साहस से कहती पीड़ा। <br />
&#160;<br />
यह तीव्र हृदय की मदिरा <br />
जी भर कर-छक कर मेरी <br />
अब लाल आँख दिखलाकर <br />
मुझको ही तुमने फेरी। <br />
&#160;<br />
नाविक! इस सूने तट पर <br />
किन लहरों में खे लाया <br />
इस बीहड़ बेला में क्या <br />
अब तक था कोई आया। <br />
&#160;<br />
उम पार कहाँ फिर आऊँ <br />
तम के मलीन अंचल में  <br />
जीवन का लोभ नहीं, वह <br />
वेदना छद्ममय छल में। <br />
&#160;<br />
प्रत्यावर्तन के पथ में <br />
पद-चिह्न न शेष रहा है। <br />
डूबा है हृदय मरूस्थल <br />
आँसू नद उमड़ रहा है। <br />
&#160;<br />
अवकाश शून्य फैला है <br />
है शक्ति न और सहारा <br />
अपदार्थ तिरूँगा मैं क्या <br />
हो भी कुछ कूल  किनारा। <br />
&#160;<br />
तिरती थी तिमिर उदधि में <br />
नाविक! यह मेरी तरणी <br />
मुखचन्द्र किरण से खिंचकर <br />
आती समीप हो धरणी। <br />
&#160;<br />
सूखे सिकता सागर में <br />
यह नैया मेरे मन की <br />
आँसू का धार बहाकर <br />
खे चला प्रेम बेगुन की।<br />
&#160;<br />
यह पारावार तरल हो <br />
फेनिल हो गरल उगलता <br />
मथ डाला किस तृष्णा से <br />
तल में बड़वानल जलता। <br />
&#160;<br />
निश्वास मलय में मिलकर <br />
छाया पथ छू आयेगा <br />
अन्तिम किरणें बिखराकर <br />
हिमकर भी छिप जायेगा। <br />
&#160;<br />
चमकूँगा धूल कणों में <br />
सौरभ हो उड़ जाऊँगा <br />
पाऊँगा कहीं तुम्हें तो <br />
ग्रहपथ मे टकराऊँगा। <br />
&#160;<br />
इस यान्त्रिक जीवन में क्या <br />
ऐसी थी कोई क्षमता <br />
जगती थी ज्योति भरी-सी। <br />
तेरी सजीवता ममता। <br />
&#160;<br />
हैं चन्द्र हृदय में बैठा <br />
उस शीतल किरण सहारे <br />
सौन्दर्य सुधा बलिहारी <br />
चुगता चकोर अंगारे। <br />
&#160;<br />
बलने का सम्बल लेकर  <br />
दीपक पतंग से मिलता <br />
जलने की दीन दशा में <br />
वह फूल सदृश हो खिलता! <br />
&#160;<br />
इस गगन यूथिका वन में <br />
तारे जूही से खिलते <br />
सित शतदल से शशि तुम क्यों <br />
उनमे जाकर हो मिलते? <br />
&#160;<br />
मत कहो कि यही सफलता <br />
कलियों के लघु जीवन की <br />
मकरंद भरी खिल जायें <br />
तोड़ी जाये बेमन की। <br />
&#160;<br />
यदि दो घड़ियों का जीवन <br />
कोमल वृन्तों में बीते <br />
कुछ हानि तुम्हारी है क्या <br />
चुपचाप चू पड़े जीते! <br />
&#160;<br />
सब सुमन मनोरथ अंजलि <br />
बिखरा दी इन चरणों में <br />
कुचलो न कीट-सा, इनके <br />
कुछ हैं मकरन्द कणों में। <br />
&#160;<br />
निर्मोह काल के काले- <br />
पट पर कुछ अस्फुट रेखा <br />
सब लिखी पड़ी रह जाती  <br />
सुख-दुख मय जीवन रेखा। <br />
&#160;<br />
दुख-सुख में उठता गिरता <br />
संसार तिरोहित होगा <br />
मुड़कर न कभी देखेगा <br />
किसका हित अनहित होगा। <br />
&#160;<br />
मानस जीवन वेदी पर <br />
परिणय हो विरह मिलन का  <br />
दुख-सुख दोनों नाचेंगे <br />
हैं खेल आँख का मन का। <br />
&#160;<br />
इतना सुख ले पल भर में <br />
जीवन के अन्तस्तल से <br />
तुम खिसक गये धीरे-से <br />
रोते अब प्राण विकल से। <br />
&#160;<br />
क्यों छलक रहा दुख मेरा <br />
ऊषा की मृदु पलकों में <br />
हाँ, उलझ रहा सुख मेरा <br />
सन्ध्या की घन अलकों में। <br />
&#160;<br />
लिपटे सोते थे मन में <br />
सुख-दुख दोनों ही ऐसे <br />
चन्द्रिका अँधेरी मिलती <br />
मालती कुंज में जैसे। <br />
&#160;<br />
अवकाश असीम सुखों से <br />
आकाश तरंग बनाता <br />
हँसता-सा छायापथ में <br />
नक्षत्र समाज दिखाता। <br />
&#160;<br />
नीचे विपुला धरणी हैं <br />
दुख भार वहन-सी करती <br />
अपने खारे आँसू से <br />
करुणा सागर को भरती। <br />
&#160;<br />
धरणी दुख माँग रही हैं <br />
आकाश छीनता सुख को <br />
अपने को देकर उनको <br />
हूँ देख रहा उस मुख को। <br />
&#160;<br />
इतना सुख जो न समाता <br />
अन्तरिक्ष में, जल थल में <br />
उनकी मुट्ठी में बन्दी <br />
था आश्वासन के छल में। <br />
&#160;<br />
दुख क्या था उनको, मेरा <br />
जो सुख लेकर यों भागे <br />
सोते में चुम्बन लेकर <br />
जब रोम तनिक-सा जागे। <br />
&#160;<br />
सुख मान लिया करता था <br />
जिसका दुख था जीवन में <br />
जीवन में मृत्यु बसी हैं <br />
जैसे बिजली हो घन में। <br />
&#160;<br />
उनका सुख नाच उठा है <br />
यह दुख द्रुम दल हिलने से <br />
ऋंगार चमकता उनका <br />
मेरी करुणा मिलने से। <br />
&#160;<br />
हो उदासीन दोनों से  <br />
दुख-सुख से मेल कराये <br />
ममता की हानि उठाकर <br />
दो रूठे हुए मनाये। <br />
&#160;<br />
चढ़ जाय अनन्त गगन पर <br />
वेदना जलद की माला <br />
रवि तीव्र ताप न जलाये <br />
हिमकर को हो न उजाला। <br />
&#160;<br />
नचती है नियति नटी-सी <br />
कन्दुक-क्रीड़ा-सी करती <br />
इस व्यथित विश्व आँगन में <br />
अपना अतृप्त मन भरती। <br />
&#160;<br />
सन्ध्या की मिलन प्रतीक्षा  <br />
कह चलती कुछ मनमानी <br />
ऊषा की रक्त निराशा <br />
कर देती अन्त कहानी। <br />
&#160;<br />
"विभ्रम मदिरा से उठकर <br />
आओ तम मय अन्तर में <br />
पाओगे कुछ न,टटोलो <br />
अपने बिन सूने घर में। <br />
&#160;<br />
इस शिथिल आह से खिंचकर <br />
तुम आओगे-आओगे <br />
इस बढ़ी व्यथा को मेरी <br />
रोओगे अपनाओगे।" <br />
&#160;<br />
वेदना विकल फिर आई <br />
मेरी चौदहो भुवन में <br />
सुख कहीं न दिया दिखाई <br />
विश्राम कहाँ जीवन में! <br />
&#160;<br />
उच्छ्वास और आँसू में <br />
विश्राम थका सोता है <br />
रोई आँखों में निद्रा <br />
बनकर सपना होता है। <br />
&#160;<br />
निशि, सो जावें जब उर में <br />
ये हृदय व्यथा आभारी <br />
उनका उन्माद सुनहला <br />
सहला देना सुखकारी। <br />
&#160;<br />
तुम स्पर्श हीन अनुभव-सी <br />
नन्दन तमाल के तल से <br />
जग छा दो श्याम-लता-सी <br />
तन्द्रा पल्लव विह्वल से। <br />
&#160;<br />
सपनों की सोनजुही सब <br />
बिखरें, ये बनकर तारा <br />
सित सरसित से भर जावे <br />
वह स्वर्ग गंगा की धारा <br />
&#160;<br />
नीलिमा शयन पर बैठी <br />
अपने नभ के आँगन में <br />
विस्मृति की नील नलिन रस <br />
बरसो अपांग के घन से। <br />
&#160;<br />
चिर दग्ध दुखी यह वसुधा <br />
आलोक माँगती तब भी <br />
तम तुहिन बरस दो कन-कन <br />
यह पगली सोये अब भी। <br />
&#160;<br />
विस्मृति समाधि पर होगी <br />
वर्षा कल्याण जलद की <br />
सुख सोये थका हुआ-सा <br />
चिन्ता छुट जाय विपद की। <br />
&#160;<br />
चेतना लहर न उठेगी <br />
जीवन समुद्र थिर होगा <br />
सन्ध्या हो सर्ग प्रलय की <br />
विच्छेद मिलन फिर होगा। <br />
&#160;<br />
रजनी की रोई आँखें <br />
आलोक बिन्दु टपकाती <br />
तम की काली छलनाएँ <br />
उनको चुप-चुप पी जाती। <br />
&#160;<br />
सुख अपमानित करता-सा <br />
जब व्यंग हँसी हँसता है <br />
चुपके से तब मत रो तू <br />
यब कैसी परवशता है। <br />
&#160;<br />
अपने आँसू की अंजलि <br />
आँखो से भर क्यों पीता <br />
नक्षत्र पतन के क्षण में  <br />
उज्जवल होकर है जीता। <br />
&#160;<br />
वह हँसी और यह आँसू <br />
घुलने दे-मिल जाने दे <br />
बरसात नई होने दे <br />
कलियों को खिल जाने दे। <br />
&#160;<br />
चुन-चुन ले रे कन-कन से <br />
जगती की सजग व्यथाएँ <br />
रह जायेंगी कहने को <br />
जन-रंजन-करी कथाएँ। <br />
&#160;<br />
जब नील दिशा अंचल में <br />
हिमकर थक सो जाते हैं <br />
अस्ताचल की घाटी में <br />
दिनकर भी खो जाते हैं। <br />
&#160;<br />
नक्षत्र डूब जाते हैं <br />
स्वर्गंगा की धारा में <br />
बिजली बन्दी होती जब <br />
कादम्बिनी की कारा में। <br />
&#160;<br />
मणिदीप विश्व-मन्दिर की <br />
पहने किरणों की माला <br />
तुम अकेली तब भी <br />
जलती हो मेरी ज्वाला। <br />
&#160;<br />
उत्ताल जलधि वेला में <br />
अपने सिर शैल उठाये <br />
निस्तब्ध गगन के नीचे <br />
छाती में जलन छिपाये <br />
&#160;<br />
संकेत नियति का पाकर <br />
तम से जीवन उलझाये <br />
जब सोती गहन गुफा में  <br />
चंचल लट को छिटकाये। <br />
&#160;<br />
वह ज्वालामुखी जगत की <br />
वह विश्व वेदना बाला <br />
तब भी तुम सतत अकेली  <br />
जलती हो मेरी ज्वाला! <br />
&#160;<br />
इस व्यथित विश्व पतझड़ की <br />
तुम जलती हो मृदु होली <br />
हे अरुणे! सदा सुहागिनि  <br />
मानवता सिर की रोली। <br />
&#160;<br />
जीवन सागर में पावन <br />
बड़वानल की ज्वाला-सी <br />
यह सारा कलुष जलाकर <br />
तुम जलो अनल बाला-सी। <br />
&#160;<br />
जगद्वन्द्वों के परिणय की <br />
हे सुरभिमयी जयमाला <br />
किरणों के केसर रज से <br />
भव भर दो मेरी ज्वाला। <br />
&#160;<br />
तेरे प्रकाश में चेतन- <br />
संसार वेदना वाला, <br />
मेरे समीप होता है <br />
पाकर कुछ करुण उजाला। <br />
&#160;<br />
उसमें धुँधली छायाएँ <br />
परिचय अपना देती हैं <br />
रोदन का मूल्य चुकाकर <br />
सब कुछ अपना लेती हैं। <br />
&#160;<br />
निर्मम जगती को तेरा <br />
मंगलमय मिले उजाला <br />
इस जलते हुए हृदय को <br />
कल्याणी शीतल ज्वाला। <br />
&#160;<br />
जिसके आगे पुलकित हो <br />
जीवन है सिसकी भरता <br />
हाँ मृत्यु नृत्य करती है <br />
मुस्क्याती खड़ी अमरता । <br />
&#160;<br />
वह मेरे प्रेम विहँसते <br />
जागो मेरे मधुवन में  <br />
फिर मधुर भावनाओं का  <br />
कलरव हो इस जीवन में। <br />
&#160;<br />
मेरी आहों में जागो <br />
सुस्मित में सोनेवाले <br />
अधरों से हँसते-हँसते <br />
आँखों से रोनेवाले। <br />
&#160;<br />
इस स्वप्नमयी संसृत्ति के <br />
सच्चे जीवन तुम जागो <br />
मंगल किरणों से रंजित <br />
मेरे सुन्दरतम जागो। <br />
&#160;<br />
अभिलाषा के मानस में <br />
सरसिज-सी आँखे खोलो <br />
मधुपों से मधु गुंजारो <br />
कलरव से फिर कुछ बोलो। <br />
&#160;<br />
आशा का फैल रहा है <br />
यह सूना नीला अंचल <br />
फिर स्वर्ण-सृष्टि-सी नाचे <br />
उसमें करुणा हो चंचल <br />
&#160;<br />
मधु संसृत्ति की पुलकावलि <br />
जागो, अपने यौवन में <br />
फिर से मरन्द हो <br />
कोमल कुसुमों के वन में। <br />
&#160;<br />
फिर विश्व माँगता होवे <br />
ले नभ की खाली प्याली <br />
तुमसे कुछ मधु की बूँदे <br />
लौटा लेने को लाली। <br />
&#160;<br />
फिर तम प्रकाश झगड़े में <br />
नवज्योति विजयिनि होती <br />
हँसता यह विश्व हमारा <br />
बरसाता मंजुल मोती। <br />
&#160;<br />
प्राची के अरुण मुकुर में <br />
सुन्दर प्रतिबिम्ब तुम्हारा <br />
उस अलस ऊषा में देखूँ <br />
अपनी आँखों का तारा। <br />
&#160;<br />
कुछ रेखाएँ हो ऐसी <br />
जिनमें आकृति हो उलझी <br />
तब एक झलक! वह कितनी <br />
मधुमय रचना हो सुलझी। <br />
&#160;<br />
जिसमें इतराई फिरती <br />
नारी निसर्ग सुन्दरता <br />
छलकी पड़ती हो जिसमें <br />
शिशु की उर्मिल निर्मलता <br />
&#160;<br />
आँखों का निधि वह मुख हो <br />
अवगुंठन नील गगन-सा <br />
यह शिथिल हृदय ही मेरा <br />
खुल जावे स्वयं मगन-सा। <br />
&#160;<br />
मेरी मानसपूजा का <br />
पावन प्रतीक अविचल हो <br />
झरता अनन्त यौवन मधु <br />
अम्लान स्वर्ण शतदल हो। <br />
&#160;<br />
कल्पना अखिल जीवन की <br />
किरनों से दृग तारा की <br />
अभिषेक करे प्रतिनिधि बन <br />
आलोकमयी धारा की। <br />
&#160;<br />
वेदना मधुर हो जावे <br />
मेरी निर्दय तन्मयता  <br />
मिल जाये आज हृदय को <br />
पाऊँ मैं भी सहृदयता। <br />
&#160;<br />
मेरी अनामिका संगिनि! <br />
सुन्दर कठोर कोमलते! <br />
हम दोनों रहें सखा ही <br />
जीवन-पथ चलते-चलते। <br />
&#160;<br />
ताराओं की वे रातें <br />
कितने दिन-कितनी घड़ियाँ <br />
विस्मृति में बीत गईं वें <br />
निर्मोह काल की कड़ियाँ <br />
&#160;<br />
उद्वेलित तरल तरंगें <br />
मन की न लौट जावेंगी <br />
हाँ, उस अनन्त कोने को <br />
वे सच नहला आवेंगी। <br />
&#160;<br />
जल भर लाते हैं जिसको <br />
छूकर नयनों के कोने <br />
उस शीतलता के प्यासे <br />
दीनता दया के दोने। <br />
&#160;<br />
फेनिल उच्छ्वास हृदय के <br />
उठते फिर मधुमाया में <br />
सोते सुकुमार सदा जो <br />
पलकों की सुख छाया में। <br />
&#160;<br />
आँसू वर्षा से सिंचकर <br />
दोनों ही कूल हरा हो <br />
उस शरद प्रसन्न नदी में <br />
जीवन द्रव अमल भरा हो। <br />
&#160;<br />
जैसे जीवन का जलनिधि <br />
बन अंधकार उर्मिल हो <br />
आकाश दीप-सा तब वह <br />
तेरा प्रकाश झिलमिल हो। <br />
&#160;<br />
हैं पड़ी हुई मुँह ढककर <br />
मन की जितनी पीड़ाएँ <br />
वे हँसने लगीं सुमन-सी <br />
करती कोमल क्रीड़ाएँ। <br />
&#160;<br />
तेरा आलिंगन कोमल <br />
मृदु अमरबेलि-सा फैले <br />
धमनी के इस बन्धन में <br />
जीवन ही हो न अकेले। <br />
&#160;<br />
हे जन्म-जन्म के जीवन <br />
साथी संसृति के दुख में <br />
पावन प्रभात हो जावे <br />
जागो आलस के सुख में । <br />
&#160;<br />
जगती का कलुष अपावन <br />
तेरी विदग्धता पावे <br />
फिर निखर उठे निर्मलता <br />
यह पाप पुण्य हो जावे। <br />
&#160;<br />
सपनों की सुख छाया में <br />
जब तन्द्रालस संसृति है <br />
तुम कौन सजग हो आई <br />
मेरे मन में विस्मृति है! <br />
&#160;<br />
तुम! अरे, वही हाँ तुम हो <br />
मेरी चिर जीवनसंगिनि <br />
दुख वाले दग्ध हृदय की <br />
वेदने! अश्रुमयि रंगिनि! <br />
&#160;<br />
जब तुम्हें भूल जाता हूँ <br />
कुड्मल किसलय के छल में <br />
तब कूक हूक-सू बन तुम <br />
आ जाती रंगस्थल में। <br />
&#160;<br />
बतला दो अरे न हिचको <br />
क्या देखा शून्य गगन में <br />
कितना पथ हो चल आई <br />
रजनी के मृदु निर्जन में! <br />
&#160;<br />
सुख तृप्त हृदय कोने को <br />
ढँकती तमश्यामल छाया <br />
मधु स्वप्निल ताराओं की <br />
जब चलती अभिनय माया। <br />
&#160;<br />
देखा तुमने तब रुककर <br />
मानस  कुमुदों का रोना <br />
शशि किरणों का हँस-हँसकर <br />
मोती मकरन्द पिरोना। <br />
&#160;<br />
देखा बौने जलनिधि का <br />
शशि छूने को ललचाना <br />
वह हाहाकार मचाना <br />
फिर उठ-उठकर गिर जाना। <br />
&#160;<br />
मुँह सिये, झेलती अपनी <br />
अभिशाप ताप ज्वालाएँ <br />
देखी अतीत के युग की <br />
चिर मौन शैल मालाएँ। <br />
&#160;<br />
जिनपर न वनस्पति कोई <br />
श्यामल उगने पाती है <br />
जो जनपद परस तिरस्कृत <br />
अभिशप्त कही जाती है। <br />
&#160;<br />
कलियों को उन्मुख देखा <br />
सुनते वह कपट कहानी <br />
फिर देखा उड़ जाते भी <br />
मधुकर को कर मनमानी। <br />
&#160;<br />
फिर उन निराश नयनों की <br />
जिनके आँसू सूखे हैं <br />
उस प्रलय दशा को देखा  <br />
जो चिर वंचित भूखे हैं। <br />
&#160;<br />
सूखी सरिता की शय्या <br />
वसुधा की करुण कहानी <br />
कूलों में लीन न देखी <br />
क्या तुमने मेरी रानी? <br />
&#160;<br />
सूनी कुटिया कोने में <br />
रजनी भर जलते जाना <br />
लघु स्नेह भरे दीपक का <br />
देखा है फिर बुझ जाना। <br />
&#160;<br />
सबका निचोड़ लेकर तुम <br />
सुख से सूखे जीवन में <br />
बरसों प्रभात हिमकन-सा <br />
आँसू इस विश्व-सदन में । <br />
&#160;<br />
</p>
</div>